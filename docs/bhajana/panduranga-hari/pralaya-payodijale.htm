<!--{
  "name": "pralaya payodijale",
  "original-script": "devanagari"
}-->
<title>प्रलय पयोधिजले</title>
प्रलय पयोधिजले (हरे मुकुन्दा) धृतवानसि वेदम् ।
विहितवहित्रचरित्रमखेदम् ॥
केशव धृतमीनशरीर
जय जगदीश हरे ॥ १॥

क्षितिरतिविपुलतरे (हरे मुकुन्दा) तव तिष्ठति पृष्ठे ।
धरणिधरणकिणचक्रगरिष्ठे ॥
केशव धृतकच्छपरूप
जय जगदीश हरे ॥ २॥

वसति दशनशिखरे (हरे मुकुन्दा) धरणी तव लग्ना ।
शशिनि कलङ्ककलेव निमग्ना ॥
केशव धृतसूकररूप
जय जगदीश हरे ॥ ३॥

तव करकमलवरे (हरे मुकुन्दा) नखमद्भुतशृङ्गम् ।
दलितहिरण्यकशिपुतनुभृङ्गम् ॥
केशव धृतनरहरिरूप
जय जगदीश हरे ॥ ४॥

छलयसि विक्रमणे (हरे मुकुन्दा) बलिमद्भुतवामन ।
पदनखनीरजनितजनपावन ॥
केशव धृतवामनरूप
जय जगदीश हरे ॥ ५॥

क्षत्रियरुधिरमये (हरे मुकुन्दा) जगदपगतपापम् ।
स्नपयसि पयसि शमितभवतापम् ॥
केशव धृतभृगुपतिरूप
जय जगदीश हरे ॥ ६॥

वितरसि दिक्षु रणे (हरे मुकुन्दा) दिक्पतिकमनीयम् ।
दशमुखमौलिबलिं रमणीयं ॥
केशव धृतरामशरीर
जय जगदीश हरे ॥ ७॥

वहसि वपुषि विशदे (हरे मुकुन्दा) वसनं जलदाभम् ।
हलहतिभीतिमिलितयमुनाभम् ॥
केशव धृतहलधररूप
जय जगदीश हरे ॥ ८॥

निन्दसि यज्ञविधे (हरे मुकुन्दा) रहह श्रुतिजातम् ।
सदयहृदयदर्शितपशुघातम् ॥
केशव धृतबुद्धशरीर
जय जगदीश हरे ॥ ९॥

म्लेच्छनिवहनिधने (हरे मुकुन्दा) कलयसि करवालम् ।
धूमकेतुमिव किमपि करालम् ॥
केशव धृतकल्किशरीर
जय जगदीश हरे ॥ १०॥

श्रीजयदेवकवे (हरे मुकुन्दा) रिदमुदितमुदारम् ।
शृणु सुखदं शुभदं भवसारम् ॥
केशव धृतदशविधरूप
जय जगदीश हरे ॥ ११॥